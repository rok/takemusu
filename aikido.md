---
layout: page
title: Aikido
---

Aikido je japonska borilna veščina, ki je nastala v prvi polovici prejšnjega stoletja. Njen ustanovitelj, O'Sensei Morihei Ueshiba, se je v svoji mladosti intenzivno posvečal vadbi klasičnih japonskih borilnih veščin kot sta Daito Ryu Aiki Jujutsu in Kenjutsu, katerih prvine najdemo tudi v Aikidu, ki ga je Morihei Ueshiba razvil v svojih srednjih letih.

Morihei Ueshiba se je rodil 14. janurja 1883 v mestu Tanabe v japonski pokrajini Wakayama.

V prvi polovici 20. stoletja se je Morihei Ueshiba preselil na Hokaido, kjer je srečal Sokaka Takedo, mojstra Daito Ryu Aikijujutsa in postal njegov učenec. Prav ta veščina je najbolj vplivala na tehnično obliko Aikida. Kmalu zatem je mladi Ueshiba spoznal še drugo pomembno osebnost v njegovem življenju, Onsiabura Deguchija. Onisaburo Deguchi je bil karizmatični vodja takratne religije Omote, katere načela so tudi vtkana v filozofijo Aikida. Osnovno načelo Aikida je spoštovanje vseh živih bitij in nazor, da se proti nasilju borimo z nenasiljem.

O'Sensejev (O'Sensei - Ustanovitelj, Veliki učitelj) najzvestejši učenec je bil Morihiro Saito, ki je svoje življenje posvetil učenju izvirnih tehnik Aikida in s tem prenosu duha ter bistva Aikida na mlajše generacije in to na enak način, kot jih je bil njemu predajal O'Sensei Morihei Ueshiba.

 V Iwami, mali japonski vasici, je Morihiro Saito živel skupaj z mojstrom Ueshibo, kjer je v vseh vidikih vsakdanjega življenja sodeloval z O'Sensejem in ob pomoči svoje družine 23 let skrbel za O'Senseja in njegovo soprogo. V takih okoliščinah je bilo Saitu dano trenirati z O'Sensejem, veliko tudi individualno. Ko je vadil s Saitom, je O'Sensei izpopolnjeval in plemenitil tehnike in tako neprestano razvijal Aikido. 

Zahvaljujoč svojim izkušnjam in bližini O'Senseju je Saito, povsem upravičeno, postal pomembna osebnost v razvojnem procesu Aikida. Saito ni bil le O'Sensejev uke (partner pri treningu), pač pa je tudi pomagal pri sistematizaciji tehnik, z namenom, da bi bile te čim bolj razumljive in dostopne. Velja tudi poudariti, da je omenjena sistematizacija potekala s privoljenjem in pod budnim očesom O'Senseja Moriheja Ueshibe. Saito Sensei je bil tudi edina oseba, ki ji je Morihei Ueshiba dovolil učiti tehnike z orožjemm (Aiki ken in Aiki jo).

V Sloveniji danes deluje en Takemusu Aikido klub pod pokroviteljstvom  Senseja Paola Corallinija in pod vodstvom Senseja Oliverja Antauerja, ki je njegov zastopnik za Slovenijo. Oba sta člana federacije Aikikai.

Corallini Sensei je bil učenec Saita Senseja vse do Saitove smrti leta 2002. Skupaj s Sensejem Ulfom Evenåsom je, po Saitovi smrti, eden od najbolj cenjenih Aikido Shihanov. Je tudi Saitov naslednik in predstavnik Takemnusu Aikida v svetu.

Aikido je borilna veščina, ki izkorišča pravi trenutek, medprostor in energijo napadalca tako, da bi ga le ta spravila iz ravnotežja in s tem kontrolirala napad. Poleg tehnik z golimi rokami (angleško "Empty Handed Technique") treniramo tudi z lesenim mečem (ken) in leseno palico (jo).

 Z redno vadbo te plemenite borilne veščine dobrodejno delujemo na mnoge fiziološke, intelektualne in duhovne vidike našega bitja.

 Gibanje, ki ga vadimo med treningom Aikida deluje vzpodbudno na razvoj koordinacije in prožnosti ter izboljšuje ravnotežje in reflekse. Energična vadba, ki je zasnovana na način, ki je ugoden za osebe vseh starosti, razvija fizično pripravljenost na uravnotežen in prožen način.

Aikido prav tako pomaga razviti in utrditi lastnosti kot so spoštovanje do sebe in drugih, predanost, vztrajnost, skromnost in poznavanje lastne vrednosti. Za resen in učinkovit študij Aikida potrbujemo primerno okolje in razpoloženje, ki pa ju dosežemo s poznavanjem pravil obnašanja v doju, to je v prostoru, kjer se odvija trening.
